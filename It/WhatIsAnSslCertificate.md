---
title: SSL چیست؟ 
author: فربد وزیرمختار - سمانه رشوند
description: SSL (Secure Socket Layer) به معنای لایهٔ اتصال امن می‌باشد و از رمزنگاری بهره می‌برد تا اطلاعاتی که بین دو سیستم ارسال می‌شوند، محافظت شوند
dateModified: 2024/10/05
datePublished: 2024/05/01
uid: It/WhatIsAnSslCertificate
---

<blockquote style="background-color:#eeeefc; padding:0.5rem">

<details>
  <summary>آنچه در این مطلب خواهید خواند</summary>
  <ul>
    <li> مفهوم و اهمیت SSL در امنیت اینترنتی </li>
    <li>چگونه SSL عمل می‌کند؟</li>
    <li>فواید استفاده از SSL</li>
    <li>افزایش امنیت وب‌سایت</li>
    <li>انواع گواهینامه‌های SSL</li>
    <li>مدت اعتبار گواهینامه SSL چقدر است؟</li>
  </ul>
</details>
</blockquote>
SSL (Secure Socket Layer) یکی از پروتکل‌های امنیتی حیاتی در دنیای اینترنت است که برای حفاظت از اطلاعات حساس در هنگام انتقال بین دو سیستم، مانند مرورگر و سرور، استفاده می‌شود. این پروتکل با رمزنگاری داده‌ها از دسترسی غیرمجاز به اطلاعات جلوگیری می‌کند و تضمین می‌کند که ارتباطات آنلاین ایمن و قابل اعتماد باشند. 

در این مقاله، به بررسی مفهوم SSL، اهمیت آن در امنیت اینترنتی و نحوه عملکرد آن خواهیم پرداخت. همچنین به فواید استفاده از SSL و انواع مختلف گواهینامه‌های SSL و مدت اعتبار آنها می‌پردازیم.

## مفهوم و اهمیت SSL در امنیت اینترنتی 

واژه‌ی "SSL" مخفف عبارت "Secure Socket Layer" است که به معنای "لایهٔ اتصال امن" می‌باشد. به طور کلی، این فناوری برای ایمن نگه‌داشتن اتصالات به اینترنت و حفاظت از هرگونه اطلاعات حساسی که بین دو سیستم ارسال می‌شود، استفاده می گردد. 
دو سیستم می‌توانند شامل یک سرور و یک سرویس‌گیرنده (مانند یک وب‌سایت و مرورگر خرید)  باشند.

![SSL چیست؟](./Images/WhatIsSsl.webp)

پروتکل HTTPS که مخفف عبارت "Hyper Text Transfer Protocol Secure" است، زمانی در URL قابل مشاهده است که وب‌سایت ما با گواهینامه‌ی SSL ایمن شده باشد.
این فناوری از این طریق تضمین می‌کند که داده‌های منتقل شده بین کاربران و وب‌سایت‌ها یا بین دو سیستم، قابلیت خواندن ندارند. 

SSL با استفاده از الگوریتم‌های رمزنگاری، داده‌ها را هنگام انتقال رمزگذاری می‌کند و از دسترسی هکرها به این اطلاعات در طول فرآیند ارسال جلوگیری می‌کند. این اطلاعات ممکن است شامل داده‌های شخصی یا حساس مانند شماره کارت اعتباری، ایمیل‌های خصوصی یا کاری، نام و آدرس باشد.

### SSL چگونه عمل می‌کند؟

SSL در اصل از دو روش زیر برای عملکرد استفاده می‌کند:

1. **رمزنگاری نامتقارن (Asymmetric)**
2. **رمزنگاری متقارن (Symmetric)**

هنگامی که می‌خواهیم یک سری اطلاعات را با استفاده از پروتکل SSL ارسال کنیم، ابتدا باید از یک کلید به عنوان یک قالب برای رمزگشایی اطلاعات بین خدمات گیرنده (کاربر) و خدمات دهنده (سرور) استفاده کنیم:

1. در مرحله اول، سرور یک کلید عمومی ایجاد می‌کند.

2. در مرحله بعد، کلید عمومی به همراه یک درخواست گواهی SSL به یکی از صادرکنندگان این گواهی‌نامه‌ها مانند DigiCert ارسال می‌شود.

3. DigiCert ابتدا مشخصات، اعتبار و امنیت سرور را ارزیابی می‌کند و سپس کلید عمومی را دوباره رمزنگاری کرده و برای سرور ارسال می‌کند تا در انتقال اطلاعات خود از آن استفاده کند. این کلید جدید را کلید امنیتی خصوصی می‌نامند.

4. هر زمان که کاربر می‌خواهد از طریق پروتکل SSL به این سرور دسترسی پیدا کند، کامپیوتر کاربر یک کلید عمومی برای سرور ارسال می‌کند.

5. در آخرین مرحله، سرور کلید عمومی را با کلید امنیتی خود ترکیب کرده و یک کلید جدید ایجاد می‌نماید، سپس این کلید جدید را به کامپیوتر کاربر ارسال می‌کند.

### فواید استفاده از SSL:

استفاده از SSL افزایش امنیت اطلاعات را به همراه دارد:

یکی از عملکردهای اصلی گواهی‌نامه SSL، حفاظت از اطلاعات و ارتباطات بین سرور و مشتری است. همچنین، SSL به تایید هویت ما کمک می‌کند. 

تایید هویت یکی از مهمترین جنبه‌های امنیت وب است و از آنجایی که فریب‌های اینترنتی در حال افزایش است، استفاده از این فناوری می‌تواند از خسارات مالی جلوگیری کند.

![ SSL چه فوایدی دارد؟](./Images/WhatAreTheBenefitsOfSsl.webp)

#### بالاترین رتبه در موتورهای جستجو:

با تغییراتی که گوگل در الگوریتم خود ایجاد کرده است، وب‌سایت‌هایی که از HTTPS استفاده می‌کنند، بالاترین رتبه در نتایج جستجوی گوگل را دارند.

#### جلب اعتماد مشتری:

وب‌سایت‌هایی که از SSL استفاده نمی‌کنند، به عنوان "غیر امن" نمایش داده می‌شوند که این می‌تواند باعث از بین رفتن اعتماد مشتریان شود.

#### پیش‌نیاز برای دریافت نماد اعتماد:

استفاده از SSL یکی از پیش‌نیازهای دریافت نماد اعتماد است. این نماد به صورت تک‌ستاره یا دو ستاره ارائه می‌شود و برای دریافت آن، گواهی SSL معتبر یک ساله ضروری است.

#### افزایش امنیت وب‌سایت

هدف اصلی گواهی SSL، ایجاد امنیت برای وب‌سایت‌ها است. تمامی وب‌سایت‌هایی که اطلاعات حساسی را جمع‌آوری می‌کنند، نیازمند این امنیت هستند. این شامل وب‌سایت‌هایی مانند فروشگاه‌های آنلاین که مشتری را برای واردکردن اطلاعات کارت بانکی و مشخصات مهمی همچون نام و آدرس ملزم می‌کنند، وب‌سایت‌های پزشکی که اطلاعات خصوصی بیماران را جمع‌آوری می‌کنند، یا هر وب‌سایت دیگری که به درج فرم مشخصات شخصی مانند شماره تلفن و تاریخ تولد نیاز دارد، می‌شود. اگر هکری این اطلاعات را رهگیری کند، می‌تواند به راحتی از این اطلاعات سوءاستفاده کند.

### معایب فعال نبودن گواهی SSL

این موضوع ممکن است کمی عجیب به نظر برسد؛ اما واقعیت این است که بسیاری از مرورگرها از ورود کاربر به وب‌سایت‌هایی که SSL فعال نداشته باشند، جلوگیری می‌کنند و به جای آن، یک پیام خطا نمایش می‌دهند که وب‌سایت مورد نظر ایمن نیست.

افرادی که معمولاً به حریم خصوصی‌ خود اهمیت می‌دهند، به وب‌سایت وارد نمی‌شوند. بنابراین، با این کار، شما ممکن است تعداد زیادی از مخاطبان خود را حتی قبل از ورود به وب‌سایت از دست بدهید.

### انواع گواهینامه‌های SSL

1- **Single-domain:** گواهینامه SSL تک‌دامنه فقط برای یک دامنه اعمال می‌شود و تنها بر روی یک دامنه اعتبار دارد.

2- **Wildcard:** گواهی‌نامه Wildcard روی یک دامنه با زیردامنه‌های آن اعمال می شود.

3- **Multi-domain:** گواهینامه SSL چند دامنه استفاده از یک گواهی برای چندین دامنه غیرمرتبط را ممکن می سازد.

### گواهینامه‌های SSL بر اساس سطح اعتبارسنجی

1- **Domain Validation (DV):** گواهی SSL DV، ساده‌ترین و ارزان‌ترین نوع گواهی SSL است که با تایید هویت دامنه وب‌سایت از طریق ارسال ایمیل انجام می‌شود.

2- **Organization Validation (OV):** گواهی SSL OV علاوه بر اثبات مالکیت دامنه، صحت قانونی کسب‌وکار را نیز تضمین می‌کند و باعث افزایش اعتماد کاربران می‌شود.

3- **Extended Validation (EV):** گواهی SSL EV دارای بالاترین سطح اعتبارسنجی است و باید با ارائه مدارک ثبتی کسب‌وکار یا شرکت به دست آید. نصب گواهینامه SSL EV بر روی وب‌سایت، با نمایش یک آیکن قفل سبز رنگ به کاربران اطمینان از امنیت کامل وب‌سایت را می‌دهد.

### مدت اعتبار گواهینامه SSL چقدر است؟

پروتکل SSL دائمی نیست و اعتبار آن محدود به بازه زمانی مشخصی است که پس از آن باید مجدداً اعتبارسنجی شود. در گذشته که تعداد وب‌سایت‌ها کمتر بود و حساسیت‌ها پایین‌تر، مدت زمان اعتبار طولانی‌تری داشت، اما این موضوع در حال حاضر تغییر کرده است.

انجمن مرورگرهای صادرکننده گواهینامه (Certification Authority Browser Forum)، به عنوان نهاد نظارتی SSL، اعلام کرده که مدت اعتبار گواهینامه‌های SSL نباید از ۲۷ ماه تجاوز کند. در واقع، مدت اعتبار اصلی ۲۴ ماه است و ۳ ماه دیگر نیز به عنوان فرصت تمدید در نظر گرفته شده است.