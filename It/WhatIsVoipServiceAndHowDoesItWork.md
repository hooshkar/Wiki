---
title: سرویس voip چیست و چگونه کار می کند؟
author: فربد وزیرمختار - سمانه رشوند
description: فناوری VoIP با انتقال صدا از طریق اینترنت، ارتباطات را متحول کرده است. این سیستم با ارائه راهکارهای متنوع و مقرون به صرفه، جایگزین مناسبی برای سیستم‌های تلفنی سنتی محسوب می‌شود.
dateModified: 2024/09/29
datePublished: 2024/09/23
uid: It/WhatIsVoipServiceAndHowDoesItWork
---
<blockquote style="background-color:#eeeefc; padding:0.5rem">

<details>
  <summary>آنچه در این مطلب خواهید خواند</summary>
  <ul>
    <li>مرکز تماس (VoIP) چیست؟</li>
      <li>انواع مختلف VoIP</li>
      <li>مرکز تلفن VoIP چگونه عمل می‌کند؟</li>
      <li>مهم‌ترین مزایای استفاده از VoIP چیست؟</li>
      <li>معایب VoIP</li>
      <li>دلیل استفاده از VoIP چیست؟</li>
      <li>تاثیرگذاری سیستم VoIP چقدر است؟</li>
  </ul>
</details>
</blockquote>

مرکز تماس VoIP (Voice over Internet Protocol) به عنوان یکی از نوآوری‌های اساسی در حوزه ارتباطات، امکان انتقال صدا و محتوای چندرسانه‌ای را از طریق اینترنت فراهم می‌آورد. 

این سیستم با بهره‌گیری از فناوری‌های نوین، نه تنها مشابه تلفن‌های سنتی عمل می‌کند، بلکه امکانات و ویژگی‌های متنوعی را به کاربران ارائه می‌دهد. از ضبط تماس و شناسه تماس‌گیرنده سفارشی گرفته تا قابلیت‌های ارتباطی پیشرفته، VoIP ابزاری کارآمد برای کسب‌وکارها و کاربران خانگی محسوب می‌شود. در این مقاله، به بررسی انواع مختلف VoIP، نحوه عملکرد آن، مزایا و معایب این سیستم و دلایل محبوبیت آن خواهیم پرداخت.

![سرویس VOIP چیست؟](./Images/WhatIsVoipService.webp)

## مرکز تماس (VoIP) چیست؟

ویپ (Voice over Internet Protocol) به معنای انتقال صدا و محتوای چندرسانه‌ای از طریق اینترنت است. عملکرد آن شبیه به تلفن‌های سنتی است، اما به جای استفاده از سیم‌کشی و شرکت‌های مخابراتی، از اتصال اینترنت بهره می‌برد.

راه‌اندازی VoIP با استفاده از فناوری‌ها و روش‌های گوناگون انجام می‌شود تا ارتباطات صوتی از طریق اینترنت، شبکه‌های محلی یا گسترده برقرار گردد. این فناوری قابلیت‌های متعددی مانند ضبط تماس، ایجاد شناسه تماس‌گیرنده به‌صورت سفارشی و ارسال پیام‌های صوتی به ایمیل را ارائه می‌دهد. همچنین، VoIP برای سازمان‌ها ابزاری کارآمد جهت یکپارچه‌سازی ارتباطات محسوب می‌شود.

### انواع مختلف VoIP

**1. Integrated Access**

Integrated Access یکی از خدمات VoIP است که شباهت زیادی به خطوط تلفن ثابت سنتی دارد. با این سرویس، کسب‌وکارها قادر به ادغام نرم‌افزارهای VoIP با سیستم‌های تلفنی قدیمی خود هستند. این نوع VoIP به کاربران این امکان را می‌دهد که علاوه بر بهره‌مندی از امکانات پیشرفته مخابراتی، شماره‌های تماس و تجهیزات قدیمی خود را نیز حفظ کنند.

**2. SIP Trunks**

یکی دیگر از سرویس‌های VoIP، SIP Trunks است. این سیستم داده‌های صوتی و تصویری را از طریق یک شبکه داده انتقال می‌دهد و به کاربران VoIP امکان استفاده از خطوط مشترک را می‌دهد. این ویژگی باعث افزایش انعطاف‌پذیری در ارتباطات کاربران می‌شود. با توجه به اینکه تمام داده‌ها از طریق یک شبکه ارتباطی ارسال می‌شوند، کسب‌وکارها می‌توانند سیستم SIP Trunk را به جای سیستم‌های آنالوگ قدیمی به کار گیرند. از مزایای SIP می‌توان به موارد زیر اشاره کرد:

- انعطاف‌پذیری
- سازگاری با فناوری ابری
- ادغام با تلفن‌های PBX (Private Branch Exchange)
- صرفه‌جویی در هزینه‌ها
- مناسب برای انواع کسب‌وکارها

**3. Hosted IP PBX**

در این نوع VoIP، کسب‌وکارها می‌توانند شبکه IP خود را به شبکه ابری Hosted IP PBX متصل کنند. در این سیستم، ارائه‌دهنده Hosted IP PBX سخت‌افزار سیستم تلفن را خارج از محل شرکت نگهداری می‌کند و تمامی مسئولیت‌های مربوط به سخت‌افزار، نرم‌افزار، نگه‌داری، امنیت و به‌روزرسانی برعهده میزبان است. این نوع VoIP معمولاً برای کسب‌وکارهای کوچک تا متوسط مناسب بوده و یک کنترل پنل کاربرپسند ارائه می‌دهد که به صاحبان کسب‌وکار امکان مدیریت و نظارت بر سیستم تلفنی را می‌دهد.

**4. PBX مدیریت‌ شده**

PBX مدیریت‌شده یکی دیگر از انواع ویپ محسوب می‌شود که مشابه با نوع قبلی، به‌صورت برون‌سپاری به شخص ثالث واگذار می‌شود. در این نوع ویپ، تمامی وظایف مدیریتی به عهده شخص ثالث است؛ اما برخلاف مدل قبلی، سخت‌افزار تلفن در محل کسب‌وکار مستقر است. ارائه‌دهنده PBX مدیریت‌شده معمولاً بر اساس تعداد خطوط تلفن، هزینه ثابتی را دریافت می‌کند. همچنین نصب، نگهداری، به‌روزرسانی و ارتقاء تجهیزات نیز بر عهده ارائه‌دهنده خواهد بود.

![نحوه عملکرد و تاثیرات VoIP](./Images/HowVoIPWorksAndItsEffects.webp)

### مرکز تلفن VoIP چگونه عمل می‌کند؟

سیستم تماس ویپ (VoIP) بر پایه انتقال صدا از طریق پروتکل اینترنت کار می‌کند. این فناوری به کاربران امکان می‌دهد به‌جای استفاده از خطوط تلفن آنالوگ سنتی، از اینترنت برای برقراری تماس‌های تلفنی بهره ببرند. این سیستم با تبدیل صدا به داده‌های باینری (۰ و ۱) و ارسال آن از طریق اینترنت عمل می‌کند. مراکز تماس می‌توانند ویپ (VoIP) را به‌عنوان سرویس صوتی اصلی خود به کار گیرند. 

جالب است بدانید که ۴۰ درصد کسب‌وکارها در ایالات متحده با انتقال مراکز تلفن خود به ویپ، به صرفه‌جویی قابل توجهی در هزینه‌ها دست یافته‌اند. برخلاف خطوط تلفن سنتی که از شبکه تلفن عمومی سوئیچ‌شده (PSTN) استفاده می‌کنند، ویپ صدا را به سیگنال‌های دیجیتال تبدیل کرده و خدمات تلفنی را از طریق اتصال اینترنت فراهم می‌کند.

### تاثیرگذاری سیستم VoIP چقدر است؟  

در ابتدا، سیستم‌های VoIP با مشکلاتی مانند تأخیر و لرزش صدا همراه بودند که منجر به افت کیفیت تماس‌ها و نارضایتی کاربران می‌شد. اما با پیشرفت اینترنت و افزایش پهنای باند، کیفیت تماس‌های VoIP بهبود چشمگیری پیدا کرد. به‌طوری‌که امروزه تماس‌های اینترنتی از نظر کیفیت با تماس‌های تلفنی سنتی رقابت می‌کنند. بنابراین، کیفیت این تماس‌ها به سرعت اینترنت شما وابسته است.  
توصیه می‌شود از شرکت‌هایی خدمات اینترنت تهیه کنید که بتوانند سرعت مناسبی را فراهم کنند. در این صورت، با اینترنت پرسرعت، کارایی VoIP تضمین‌شده خواهد بود.

### مهم‌ترین مزایای استفاده از VoIP چیست؟

-	کاهش هزینه‌ها  
-	نصب سریع و آسان  
-	کیفیت صدای بالا  
-	انعطاف‌پذیری و جابجایی جغرافیایی

### معایب VoIP

-	عدم اتصال مستقیم به خدمات اضطراری  
-	نیاز به اینترنت پرسرعت (حداقل ۱۰۰ کیلوبیت در ثانیه)  
-	غیرفعال در زمان قطع برق

### دلیل استفاده از VoIP چیست؟

پس از بررسی کاربردها، مزایا و معایب ویپ، می‌توان نتیجه گرفت که یکی از دلایل اصلی انتخاب ویپ، تنوع خدمات، کیفیت بالا و سرعت ارتباطات همراه با کاهش هزینه‌ها است. کاربران خانگی و کسب‌وکاری با استفاده از ویپ می‌توانند به‌سادگی از طریق خدمات صوتی، 
تصویری و چت گروهی با مخاطبان خود در ارتباط باشند و تماس‌های باکیفیتی را تجربه کنند.
 
 همچنین، با وجود انواع مختلف ویپ در دسترس، کاربران می‌توانند بر اساس نیازهای خود، 
 مناسب‌ترین گزینه را انتخاب کرده و با کمترین هزینه، بیشترین بهره را از این فناوری ببرند.

