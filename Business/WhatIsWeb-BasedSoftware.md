---
title: نرم افزار تحت وب چیست و چه ویژگی هایی دارد؟
author: سمانه رشوند - فربد وزیرمختار
description: نرم‌افزارهای تحت وب ابزارهای مدرنی هستند که با اجرا در مرورگرهای وب، دسترسی آسان به اطلاعات و خدمات را بدون نیاز به نصب پیچیده فراهم می‌کنند و کاربران می‌توانند از هر مکان و دستگاهی به آن‌ها دسترسی داشته باشند.
dateModified: 2024/10/31
datePublished: 2024/10/24
uid: Business/WhatIsWeb-BasedSoftware
---

<blockquote style="background-color:#eeeefc; padding:0.5rem">

<details>
  <summary>آنچه در این مطلب خواهید خواند</summary>
  <ul>
    <li>نرم افزار تحت وب چیست؟</li>
    <li>کارایی و صرفه‌جویی در هزینه نرم‌افزارهای تحت وب</li>
    <li>نحوه عملکرد نرم افزارهای تحت وب چیست؟</li>
    <li>آیا نرم افزارهای تحت وب به نصب احتیاج دارند؟</li>
    <li>مثال‌هایی از نرم افزارهای تحت وب</li>
    <li>مزایای نرم ‌افزارهای تحت وب</li>
    <li>معایب نرم‌افزارهای تحت وب کدامند؟</li>
  </ul>
</details>
</blockquote>

نرم ‌افزارهای تحت وب به عنوان ابزاری کارآمد و منعطف در دنیای دیجیتال امروز، نقش مهمی در تسهیل دسترسی به اطلاعات و خدمات مختلف ایفا می‌کنند. این نرم افزارها از طریق مرورگر وب اجرا می‌شوند و به کاربران این امکان را می‌دهند که بدون نیاز به نصب و راه‌اندازی پیچیده، از هر مکان و با هر دستگاهی به برنامه‌های کاربردی دسترسی داشته باشند. 

در این مقاله، به بررسی ویژگی‌ها، مزایا و معایب نرم‌افزارهای تحت وب می‌پردازیم و همچنین نحوه عملکرد این نرم‌افزارها و تفاوت‌های آنها با نرم‌افزارهای نصب‌شده را بررسی خواهیم کرد. با ما همراه باشید تا بیشتر با این نوع نرم افزارها و کاربردهای آن‌ها آشنا شوید.

## نرم افزار تحت وب چیست؟

نرم‌افزار مبتنی بر وب برنامه‌ای است که از طریق مرورگر وب اجرا می‌شود. این نوع نرم‌افزار بر روی هر پلتفرمی که دارای مرورگر و اتصال به اینترنت باشد قابل استفاده است، به همین دلیل به آن برنامه‌های مرورگر محور نیز گفته می‌شود.

می‌توان یک برنامه مبتنی بر وب را نسخه پیشرفته‌تری از یک وب‌سایت در نظر گرفت. به طور معمول، وب‌سایت‌ها اطلاعاتی را در اختیار شما قرار می‌دهند که می‌توانید به عنوان یک خواننده مشاهده کنید اما تعامل شما با آن‌ها معمولاً محدود است.

### کارایی و صرفه‌جویی در هزینه نرم‌افزارهای تحت وب

نرم‌افزارهای تحت وب به دلیل سرعت و عملکرد بهتر، امکان دسترسی آسان از طریق موبایل، تبلت و لپ‌تاپ را فراهم می‌کنند و نیازی به منابع سخت‌افزاری قوی ندارند. این نرم‌افزارها به طور کامل از منابع سرور استفاده می‌کنند و کاربران می‌توانند از سخت‌افزارهای معمولی خود برای استفاده از آن‌ها بهره‌برداری کنند. مسئولیت تأمین و به‌روزرسانی سخت‌افزار سرور بر عهده سازمان است و کاربران نگران نیازهای سخت‌افزاری نیستند. 

همچنین، نرم‌افزارهای تحت وب تنها توسط یک تیم IT روی سرور مرکزی مدیریت می‌شوند، در حالی که نرم‌افزارهای نصب‌شده روی رایانه‌های شخصی به نگهداری جداگانه نیاز دارند. این ویژگی در مقیاس بزرگ باعث می‌شود هزینه‌های نگهداری سیستم‌های تحت وب به‌طور قابل‌توجهی کاهش یابد.

![فرآیند اجرای نرم افزارهای تحت وب](./Images/WebBaseSoftware.webp)

### نحوه عملکرد نرم افزارهای تحت وب چیست؟

نرم ‌افزارهای تحت وب شامل دو بخش اصلی هستند که با زبان‌های برنامه‌نویسی متفاوتی نوشته می‌شوند: یک بخش سمت سرور و یک بخش سمت کاربر (Client) این نرم ‌افزارها برای اجرا به ترکیب این دو زبان نیاز دارند و از اسکریپت‌های سمت سرور و سمت کاربر استفاده می‌کنند. زبان‌های برنامه‌نویسی سمت کاربر شامل HTML، CSS و JavaScript هستند که توسط مرورگر پشتیبانی می‌شوند. زبان‌های سمت سرور شامل پایتون (Python)، پی‌اچ‌پی (PHP) و دات‌نت (ASP.NET) می‌باشند.

در این فرآیند، کاربر ابتدا درخواست خود را از طریق شبکه یا اینترنت به وب‌سرور ارسال می‌کند. وب‌سرور درخواست را بررسی کرده و به بخش سرویس‌دهنده ارسال می‌کند. بخش سرویس‌دهنده درخواست را اجرا کرده و نتیجه را به وب‌سرور برمی‌گرداند. سپس، داده‌های مورد نظر به دستگاه کاربر ارسال و نمایش داده می‌شود. این فرآیند با سرعت بالا انجام می‌شود و باعث خستگی کاربر نمی‌گردد.

### آیا نرم افزارهای تحت وب به نصب احتیاج دارند؟

این نرم‌ افزارها مستقیماً از سرورها بارگیری شده و در مرورگرها اجرا می‌شوند، بنابراین نیازی به دانلود و نصب ندارند. به عبارت دیگر، با داشتن دسترسی به اینترنت و یک مرورگر وب مانند Google Chrome، Mozilla Firefox یا Safari، می‌توانید در هر زمان و مکانی و با هر دستگاهی از آنها استفاده کنید.

اما منظور از نصب این نرم ‌افزارها چیست؟ وقتی از گوشی‌های هوشمند برای استفاده از این نرم‌ افزارها بهره می‌برید، می‌توانید با ایجاد یک میانبر (Shortcut) روی صفحه اصلی گوشی، آیکونی مشابه نرم‌افزارهای نصب‌شده برای آنها بسازید و از این میانبر به‌عنوان یک اپلیکیشن موبایل استفاده کنید. در این حالت، به نظر می‌رسد که این نرم‌افزارها را نصب کرده‌اید، در حالی که واقعاً یک صفحه مرورگر باز می‌شود و برای استفاده کامل از آنها به اتصال اینترنت نیاز دارید.

### مثال‌هایی از نرم افزارهای تحت وب

بسیاری از سیستم‌های نرم‌افزاری که به طور روزانه با آن‌ها کار می‌کنیم، برنامه‌های تحت وب هستند. برخی از این برنامه‌ها بسیار شناخته شده و برخی دیگر کمتر مورد توجه قرار گرفته‌اند. به عنوان نمونه، می‌توان به پلتفرم‌های زیر اشاره کرد:

- Google Docs
- Microsoft 365
- Google Sheets
- Google Slides

#### مزایای نرم ‌افزارهای تحت وب 

1. عدم نیاز به ارتقاء نرم‌افزار
2. امنیت بیشتر
3. دسترسی راحت و سریع
4. قابلیت کنترل دسترسی کاربران
5. سرعت بیشتر
6. امکان ذخیره‌سازی اطلاعات در برنامه
7. سازگاری با تمامی سیستم‌عامل‌ها

#### معایب نرم‌افزارهای تحت وب کدامند؟

نرم‌افزارهای تحت وب برای عملکرد صحیح به اینترنت نیاز دارند که این موضوع یکی از نقاط ضعف اصلی آن‌ها محسوب می‌شود. در مواقعی ممکن است به اینترنت دسترسی نداشته باشید و هنوز هم در بسیاری از مناطق جهان اینترنت در دسترس نیست. بدون اتصال پایدار به اینترنت، استفاده از این برنامه‌ها غیرممکن می‌شود.
