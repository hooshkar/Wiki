---
title: سیستم تولید سلولی چیست؟
author: سمانه رشوند - فربد وزیرمختار
description: سیستم تولید سلولی یک رویکرد نوین در تولید است که با هدف جابه‌جایی سریع و تولید گسترده محصولات مشابه استفاده می‌شود. 
dateModified: 2024/05/27
datePublished: 2024/05/27
uid: Business/ProductionPlanning/CellProductionSystem
---
<blockquote style="background-color:#eeeefc; padding:0.5rem">
<details>
  <summary>آنچه در این مطلب خواهید خواند</summary>
  <ul>
    <li>فرآیند ساخت سلولی</li>
    <li>سرگذشت سیستم تولید سلولی</li>
    <li>روش‌های اجرای سیستم تولید سلولی</li>
    <li>فواید استفاده از سیستم تولید سلولی</li>
    <li>جمع بندی</li>
  </ul>
</details>
</blockquote>

 **مقدمه**

انعطاف‌پذیری و بهره‌وری؛ دو کلید طلایی برای موفقیت در بازارهای رقابتی امروز است. آیا می‌دانید یکی از پیشروترین روش‌های تولیدی که این دو مزیت بزرگ را به ارمغان می‌آورد، چیست؟ سیستم تولید سلولی نامی آشنا برای کارخانه‌های مدرن اما شاید ناآشنا برای بسیاری از مردم. 

در این مقاله، به اهمیت و مزایای بزرگ این شیوه تولیدی انقلابی می‌پردازیم که چگونه توانسته است تولید را متحول کند پس با ما همراه شوید تا از نحوه طراحی و پیاده‌سازی آن بیشتر بدانید و ببینید چطور صنایع پیشرو از این شیوه مدرن برای برتری رقابتی خود بهره می‌گیرند.

## فرآیند ساخت سلولی
فرایند ساخت سلولی، یک رویکرد تولید است که هدف آن جابه‌جایی سریع و تولید گسترده‌ای از محصولات مشابه است، همراه با حداقل ضایعات ممکن در این سیستم، از تعدادی سلول در یک خط تولید استفاده می‌شود.

هر یک از این سلول‌ها از یک یا چند دستگاه مختلف تشکیل شده‌اند که  وظیفه خاصی را انجام می‌دهند. محصول از یک سلول به سلول دیگر منتقل می‌شود و هر ایستگاه بخشی از فرآیند را تکمیل می‌کند. معمولاً سلول‌ها در آرایش U شکل قرار می‌گیرند، زیرا این آرایش باعث کاهش حرکت‌های ناخواسته و بهبود نظارت بر کل فرآیند می‌شود.

یکی از بزرگترین مزایای این روش انعطاف‌پذیری آن است. با توجه به این که بیشتر دستگاه‌ها به صورت خودکار هستند، تغییرات کوچک به راحتی اعمال می‌شوند. این ویژگی امکان تغییر مقیاس تولید برای یک محصول، تغییرات جزئی در طراحی کلی و حتی در برخی موارد تغییر کامل در طراحی را فراهم می‌کند.


### سرگذشت سیستم تولید سلولی

ریشه‌های سیستم تولید سلولی به دهه ۲۰ میلادی برمی‌گردد. در سال ۱۹۲۵، «رالف فلاندرز»، مهندس مکانیک آمریکایی، این ایده را برای اولین بار مطرح کرد. در دهه ۳۰، صنایع روسی با پیروی از این نظریه و تکمیل آن توسط «سرگئی میترووانف»، مهندس مکانیک روس، این ایده را به مرحله اجرا درآوردند. در دهه ۷۰، تولید سلولی به عنوان بخشی جدا ناپذیر از سیستم‌های تولید ژاپنی، به ویژه در تولید ناب و به‌هنگام، شناخته شد. 

به دلیل اهمیت مدیریت ضایعات و تولید براساس نیازهای بازار برای ژاپن و نیز سیستم‌های نوآورانه آن‌ها، استفاده از این روش برای مدیریت و کاهش ضایعات و افزایش توان پاسخگویی به نیازهای بازار بسیار حیاتی بود.

### روش‌های اجرای سیستم تولید سلولی

سیستم‌های تولید که اکنون در صنایع تولیدی به کار گرفته می‌شوند، به خوبی توسعه یافته و بسیار شفاف هستند. به عنوان مثال، در طراحی خطوط تولید سلولی، مکان هر سلول (یا ایستگاه کاری) در خط تولید مشخص است، جایگاه دقیق ابزار و تجهیزات آن مشخص است، تعداد نیروهای لازم برای انجام کارها روشن است و تعداد وظایف برای تکمیل هر سفارش به‌طور کاملاً شفاف و قابل دسترس است. 

علاوه بر این، طراحی این روش‌های تولید به شکل ماژولار است؛ به این معنی که هر ایستگاه تولید ممکن است در خط تولید حضور داشته باشد و با سایر ایستگاه‌ها در تعامل باشد یا به طور مستقل و بدون ارتباط با دیگر ایستگاه‌ها عمل کند.

![اجرای سیستم تولید سلولی](./Images/CellProductionSystem.webp)

**محصول:**

محصولی که قرار است تولید شود باید به طور کامل با روش سیستم تولید سلولی هماهنگ باشد. طراحان باید اطمینان حاصل کنند که آیا محصول در یک ایستگاه به طور کامل تکمیل می‌شود یا نیاز به گردش بین چند ایستگاه دارد. در صورتی که محصول نیاز به چنین گردشی داشته باشد، طراحی خط تولید باید به گونه‌ای باشد که جریان تولید متوقف نشود.

سرعت تولید هر واحد از محصول نیز مسئله‌ای مهم است که باید در نظر گرفته شود. اگر فرایندهای تولید محصول به سرعت زیادی نیاز دارند، باید محل انبار آن‌ها با در نظر گرفتن سرعت تولید مناسب باشد. از سوی دیگر، اگر زمان تولید هر واحد طولانی باشد، نیازی به تخصیص یک انبار ویژه نخواهد بود.

**فرآیند:**

قبل از پیاده‌سازی خطوط تولید سلولی، مهندسان معمولا به فرایندهای لازم برای تکمیل محصول توجه می‌کنند. این فرآیند مشابه نقشه‌برداری است؛ آن‌ها با مشاهده فرایندها، شکل و نوع کار در ایستگاه‌ها را درک می‌کنند. با داشتن این اطلاعات، طراحی خطوط تولید بهبود می‌یابد و کمترین مشکلی در جریان کار ایجاد نمی‌شود.

**لجستیک:**

استقرار یک ساختار کارآمد برای جریان ورود و خروج مواد اولیه و محصولات یکی از جنبه‌های حیاتی در طراحی خطوط تولید سلولی است. این امر شامل مشخص کردن نقطه ورود مواد اولیه، مسیر حرکت آن‌ها به سمت سلول‌های مربوطه براساس نوع محصول و محل نگهداری محصولات تولیدی در انبارها می‌شود.


### فواید استفاده از سیستم تولید سلولی

سیستم تولید سلولی، در صورت اجرا با توجه به نیازهای خط تولید و انتخاب مناسب شکل خط تولید، مزایای فراوانی را به ارمغان می‌آورد. یک سلول تولید که به شرایط مناسب 
پیاده‌سازی شده باشد، از مزایای زیر برخوردار است:

- بهبود ارتباطات میان کارکنان

- کاهش زمان تولید

- جلوگیری از کاهش موجودی و مواد اولیه در حین تولید

- کاهش نیاز به فضا و زمان برای تولید

- جلوگیری از تولید بیش از حد ضایعات

- شناسایی سریع‌تر نقاط ضعف و کنترل دقیق‌تر کیفیت

### جمع بندی

در این مقاله، به اهمیت و مزایای سیستم تولید سلولی به عنوان یک رویکرد نوآورانه و انعطاف‌پذیر در صنایع مدرن پرداختیم. این روش با تقسیم خطوط تولید به سلول‌ها یا ایستگاه‌های کاری مجهز به دستگاه‌های خودکار، امکان تولید انبوه محصولات مشابه را با حداقل ضایعات فراهم می‌آورد. قابلیت سریع تغییر در مقیاس یا طراحی محصول از مزایای بزرگ این سیستم است. 
