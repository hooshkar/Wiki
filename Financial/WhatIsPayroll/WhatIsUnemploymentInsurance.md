---
title: بیمه بیکاری چیست و به چه کسانی تعلق می‌گیرد؟
author: سمانه رشوند و فربد وزیرمختار
description: بیمه بیکاری حمایت مالی از کارگرانی است که بدون خواست خود شغلشان را از دست داده‌اند. شرایط، مبلغ، مدت‌زمان و نحوه دریافت این مستمری را بررسی می‌کنیم.
dateModified: 2025/03/09
datePublished: 2025/03/09
uid: Financial/WhatIsPayroll/WhatIsUnemploymentInsurance
---
<blockquote style="background-color:#eeeefc; padding:0.5rem">
<details>
  <summary>آنچه در این مطلب خواهید خواند:</summary>
  <ul>
    <li>بیمه بیکاری چیست؟</li>
    <li>نحوه ثبت درخواست بیمه بیکاری</li>
    <li>مهلت اعلام بیکاری چقدر است؟</li>
    <li>جدول مدت زمان دریافت بیمه بیکاری</li>
    <li>چه کسانی مشمول بیمه بیکاری می‌شوند؟</li>
    </li>حق بیمه بیکاری چقدر است؟</li>
    <li>مزایای دریافت بیمه بیکاری</li>
    <li>موارد قطع بیمه بیکاری</li>
  </ul>
</details>
</blockquote>

بیکاری یکی از چالش‌های مهم در زندگی کاری افراد است که می‌تواند مشکلات اقتصادی و معیشتی را به همراه داشته باشد. برای حمایت از کارگران و کارکنانی که به دلایل غیرارادی شغل خود را از دست می‌دهند، بیمه بیکاری به‌عنوان یک راهکار حمایتی در نظر گرفته شده است. 

این بیمه به افراد واجد شرایط کمک می‌کند تا در دوران بیکاری، منبع درآمدی داشته باشند و از برخی مزایای قانونی بهره‌مند شوند. در این مقاله، شرایط دریافت بیمه بیکاری، نحوه ثبت درخواست، میزان مستمری پرداختی و سایر نکات مرتبط با این حمایت اجتماعی بررسی خواهد شد.

## بیمه بیکاری چیست؟

![بیمه بیکاری چیست؟](./Images/WhatIsUnemploymentInsurance.webp)

بر اساس قانون کار و تأمین اجتماعی، افرادی که بدون خواست و اراده خود شغلشان را از دست می‌دهند، مشمول دریافت بیمه بیکاری می‌شوند. برای بهره‌مندی از این حمایت، فرد باید تحت پوشش بیمه تأمین اجتماعی باشد.

### نحوه ثبت درخواست بیمه بیکاری

برای ثبت درخواست بیمه بیکاری، نیازی به مراجعه حضوری در مراحل اولیه نیست. متقاضیان می‌توانند از طریق سامانه https://prkar.mcls.gov.ir ثبت‌نام کنند. البته، تکمیل مراحل نهایی و پیگیری درخواست نیاز به مراجعه حضوری دارد.
پس از ورود به سامانه و وارد کردن اطلاعات موردنیاز، درخواست ثبت می‌شود.

### مهلت اعلام بیکاری چقدر است؟

بیمه‌شده حداکثر تا ۳۰ روز پس از بیکاری فرصت دارد تا موضوع را به واحد کار و امور اجتماعی اطلاع دهد. تشخیص ارادی یا غیرارادی بودن بیکاری بر عهده کمیته‌ای متشکل از نمایندگان اداره کار، رفاه اجتماعی، تعاون و سازمان تأمین اجتماعی است.

پس از تأیید این مراجع، شعب تأمین اجتماعی پرداخت مستمری بیکاری را آغاز می‌کنند. نکته مهم این است که مبلغ بیمه بیکاری از روز نخست بیکاری محاسبه و پرداخت می‌شود.

### جدول مدت زمان دریافت بیمه بیکاری

![جدول مدت زمان دریافت بیمه بیکاری](./Images/UnemploymentInsurance.webp)

### چه کسانی مشمول بیمه بیکاری می‌شوند؟

افرادی که واجد شرایط زیر باشند، می‌توانند از مستمری بیمه بیکاری بهره‌مند شوند:

-	بیکاری آن‌ها به‌صورت غیرارادی رخ داده باشد.
-	بازنشسته، مستمری‌بگیر یا ازکارافتاده نباشند.
-	حداقل ۶ ماه سابقه پرداخت حق بیمه پیش از بیکار شدن داشته باشند.
-	در آخرین محل کار خود حداقل یک سال سابقه بیمه داشته باشند.
-	تابعیت غیرایرانی نداشته باشند.

موارد استثنا:

-	بیمه‌شدگانی که بر اثر حوادثی مانند سیل، زلزله یا آتش‌سوزی بیکار شده‌اند، بدون نیاز به سابقه بیمه، مشمول این حمایت خواهند بود.

-	صاحبان مشاغل آزاد و بیمه‌شدگان اختیاری تحت پوشش این بیمه قرار نمی‌گیرند.
-	افراد شاغل در مشاغل دائمی که قرارداد کاری مدت‌دار دارند، درصورتی‌که در پایان قرارداد بیکار شوند و حداقل یک سال سابقه بیمه در آخرین محل کار خود داشته باشند، با تأیید واحد تعاون، کار و رفاه اجتماعی، از این بیمه بهره‌مند خواهند شد.
-	اگر بیمه‌شده‌ای حداکثر ظرف دو ماه پس از پایان دوران سربازی به محل کار قبلی خود بازگردد اما کارفرما از به‌کارگیری او خودداری کند، در صورت احراز سایر شرایط، مشمول دریافت مستمری بیمه بیکاری خواهد بود.

### حق بیمه بیکاری چقدر است؟

![حق بیمه بیکاری چقدر است؟](./Images/UnemploymentInsurance02.webp)

حق بیمه بیکاری که معادل ۳ درصد از دستمزد بیمه‌شده است، توسط کارفرما پرداخت می‌شود. مبلغ مستمری که به فرد بیمه‌شده تعلق می‌گیرد، برابر با ۵۵ درصد حقوق او در زمان اشتغال است. در صورتی که فرد بیکار سرپرست خانوار باشد، به ازای هر فرد تحت سرپرستی او ۱۰ درصد به این مبلغ اضافه می‌شود، اما این افزایش حداکثر برای چهار نفر اعمال می‌شود. طبق قانون جدید بیمه بیکاری، مستمری پرداختی نباید کمتر از حداقل دستمزد سالانه مصوب شورای کار باشد.

### مزایای دریافت بیمه بیکاری

یکی از مهم‌ترین مزایای بیمه بیکاری، دریافت مستمری ماهانه است که به فرد کمک می‌کند تا در دوران بیکاری، منبع درآمدی داشته باشد. علاوه بر این، مدت زمان دریافت بیمه بیکاری جزو سوابق بیمه‌ای فرد محسوب شده و در محاسبه بازنشستگی و ازکارافتادگی تأثیرگذار خواهد بود.

### موارد قطع بیمه بیکاری

بیمه بیکاری در شرایط زیر متوقف خواهد شد:

-	فرد مجدداً مشغول به کار شود.
-	از پذیرش شغل مشابه پیشنهادی خودداری کند.
-	مستمری بازنشستگی بگیرد یا به ازکارافتادگی کامل دچار شود.
-	مدت زمان قانونی دریافت بیمه بیکاری به پایان برسد.
-	فرد فوت کند.
