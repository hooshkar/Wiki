---
title: مالیات طلا چیست؟ نحوه محاسبه اجرت و مالیات طلا
author: سمانه رشوند و فربد وزیرمختار
description: این مقاله به تحلیل قوانین مالیاتی مرتبط با طلا در ایران می‌پردازد و انواع مالیات‌ها شامل مالیات بر عایدی، ارزش‌افزوده و عملکرد طلافروشان را بررسی می‌کند.
dateModified: 2024/08/03
datePublished: 2024/08/03
uid: Financial/WhatIsGoldTax
---

<blockquote style="background-color:#eeeefc; padding:0.5rem">

<details>
  <summary>آنچه در این مطلب خواهید خواند:</summary>
  <ul>
    <li>مالیات طلا چیست؟</li>
    <li>انواع مالیات طلا</li>
    <li>نرخ مالیات بر ارزش افزوده طلا</li>
    <li>چگونه مالیات بر ارزش افزوده طلا محاسبه می‌شود؟</li>
    <li>معافیت‌های مالیات بر ارزش افزوده طلا</li>
    <li>روش محاسبه مالیات طلا</li>
  </ul>
</details>
</blockquote>

طلا از دیرباز نقش مهمی در اقتصاد و فرهنگ ایران داشته است. این فلز گرانبها نه تنها به عنوان زیورآلات مورد استفاده قرار می‌گیرد، بلکه به عنوان یک ابزار سرمایه‌گذاری و حفظ ارزش دارایی نیز شناخته می‌شود.  

با توجه به اهمیت طلا در اقتصاد کشور، نظام مالیاتی ایران قوانین خاصی را برای مالیات‌بندی معاملات طلا وضع کرده است. این مقاله به بررسی جامع مالیات طلا، انواع آن، نحوه محاسبه و معافیت‌های مربوطه می‌پردازد تا درک بهتری از این موضوع مهم اقتصادی برای خوانندگان فراهم آورد.

![نحوه محاسبه مالیات طلا](./Images/HowToCalculateGoldTax.webp)

## مالیات طلا چیست؟

یکی از انواع مالیاتی که در نظام مالیاتی کشور اجرایی و از مودیان مالیاتی دریافت می‌شود، مالیات بر طلا است. این نوع مالیات به‌عنوان یکی از مالیات‌های غیرمستقیم محسوب می‌شود که بر اساس نرخ تعیین‌شده در قانون و بر مبنای ارزش اصل طلا، اجرت ساخت و سود فروشنده در زمان فروش کالا از خریداران و مصرف‌کنندگان دریافت می‌شود. 

مالیات بر طلا توسط فروشنده جمع‌آوری و به حساب سازمان امور مالیاتی کشور واریز می‌شود. در حال حاضر، این مالیات تنها به اجرت ساخت طلا و سود فروشنده تعلق می‌گیرد و شامل اصل طلا نمی‌شود.

### انواع مالیات طلا

مالیات طلا به سه دسته تقسیم می‌شود که افراد مشمول باید آن را در زمان مشخص‌شده پرداخت کنند:
- مالیات بر عایدی طلا با نرخ 0 تا 40 درصد تعیین می‌شود.
- مالیات بر ارزش‌افزوده طلا با نرخ 10 درصد
- مالیات عملکرد طلافروش با نرخ 15 تا 25 درصد

### نرخ مالیات بر ارزش افزوده طلا 
بر اساس قانون جدید مالیات بر ارزش افزوده، نرخ این نوع مالیات 10 درصد تعیین شده است که تنها به اجرت ساخت و سود فروشندگان طلا اعمال می‌شود. در گذشته، علاوه بر اجرت و سود، قیمت اصلی طلا نیز مشمول مالیات بود؛ اما با اعتراض فعالان این حوزه که معتقد بودند طلا یک کالای سرمایه‌گذاری است و نباید مشمول مالیات بر ارزش افزوده شود، این قانون تغییر کرد و قیمت اصلی طلا از پرداخت مالیات معاف شد.

### چگونه مالیات بر ارزش افزوده طلا محاسبه می‌شود؟
اگر قیمت طلای خریداری شده ۱۰۰ هزار تومان و اجرت ساخت ۱۰ هزار تومان باشد، با در نظر گرفتن ۷ درصد سود (۷۷۰۰ تومان)، در گذشته مالیات به کل مبلغ ۱۱۷۷۰۰ تومان تعلق می‌گرفت اما با اصلاح قانون، مالیات تنها بر 10 درصد اجرت و سود معامله محاسبه می‌شود. 

### معافیت‌های مالیات بر ارزش افزوده طلا
بر اساس قوانین و مقررات مالیات بر ارزش افزوده در سال ۱۴۰۰، ارزش خالص طلا، جواهرات و پلاتین به‌ کار رفته در مصنوعات از پرداخت مالیات معاف است. بنابراین، تنها اجرت ساخت، حق‌العمل و سود فروشنده مشمول مالیات می‌شود. البته این معافیت مشروط به ثبت‌نام طلافروشان در سامانه سازمان امور مالیاتی است. 

طلافروشان باید ارزش طلا، اجرت ساخت و سود خود را در این سامانه ثبت کنند؛ زیرا در صورت عدم ثبت این اطلاعات، مالیات 10 درصدی از ارزش خالص طلا اخذ خواهد شد. مشاوره مالیاتی دقیق می‌تواند به کاهش هزینه‌های پرداختی شما کمک کند.

### روش محاسبه مالیات طلا

در ابتدا، هزینه ساخت طلا به ارزش اصلی طلا افزوده می‌شود. سپس طبق قانون، ۷ درصد سود فروشنده به این مبلغ اضافه می‌شود. علاوه بر این، 10 درصد اجرت ساخت و سود فروشنده به‌عنوان مالیات طلا به مبلغ نهایی افزوده می‌شود. در نهایت، خریدار باید مالیات طلا را همراه با قیمت نهایی محاسبه‌شده توسط فروشنده پرداخت کند.


