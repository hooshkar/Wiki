---
title: سفته چیست؟ قانون سفته و نحوه صدور آن
author: سمانه رشوند - فربد وزیرمختار
description: سفته یکی از اسناد مالی پرکاربرد است که تعهد به پرداخت مبلغی مشخص را از سوی صادرکننده به ذی‌نفع نشان می‌دهد. این سند با کاربردهای متنوعی مانند تضمین پرداخت و اجرای تعهدات، جایگاه مهمی در معاملات مالی دارد و شناخت قوانین مربوط به آن می‌تواند از مشکلات حقوقی جلوگیری کند.
dateModified: 2024/10/05
datePublished: 2024/09/30
uid: Financial/WhatIsPromissoryNote
---
<blockquote style="background-color:#eeeefc; padding:0.5rem">
<details>
  <summary>آنچه در این مطلب خواهید خواند:</summary>
  <ul>
      <li>سفته چیست؟</li>
      <li>انواع سفته و کاربردهای متنوع آن‌ها</li>
      <li>قوانین مهم سفته</li>
      <li>چگونه سفته بخریم؟</li>
      <li>نحوه تنظیم سفته چگونه است؟</li>
      <li>حداکثر مبلغ سفته چقدر است؟</li>
      <li>تفاوت‌های اصلی چک و سفته</li>
  </ul>
</details>
</blockquote>

سفته یکی از اسناد مالی پرکاربرد در معاملات است که به‌طور مستقیم تعهد به پرداخت مبلغی مشخص را از سوی صادرکننده به ذی‌نفع نشان می‌دهد. این سند با کاربردهای متنوعی همچون تضمین پرداخت و اجرای تعهدات در زمینه‌های مختلف، از جمله وام، خرید کالا و استخدام، همچنان جایگاه ویژه‌ای در دنیای تجارت دارد. 

شناخت دقیق قوانین و اصول مربوط به تنظیم سفته می‌تواند از بروز مشکلات حقوقی جلوگیری کرده و به بهبود امنیت معاملات کمک کند. در ادامه به بررسی جزئیات و تفاوت‌های مهم سفته با سایر اسناد مالی مانند چک می‌پردازیم.

## سفته چیست؟

سفته یک سند مالی است که در آن امضاکننده متعهد می‌شود مبلغ مشخص‌شده را در تاریخ معین یا به‌محض درخواست ذی‌نفع پرداخت کند. در این سند دو طرف اصلی وجود دارند: متعهد (امضاکننده سفته) و ذی‌نفع که دریافت‌کننده مبلغ است.

سَفته یا سُفته که گاهی به‌اشتباه به شکل‌های صفته، سفده یا صفتع نوشته می‌شود، در معاملات تجاری و بازرگانی کاربرد گسترده‌ای دارد. این سند به‌عنوان یک تعهد مالی عمل می‌کند و صادرکننده آن موظف است مبلغ درج‌شده را پرداخت کند. البته امروزه سفته بیشتر به‌عنوان ضمانت استفاده می‌شود و در معاملات، معمولاً چک جایگزین آن شده است.

### انواع سفته و کاربردهای متنوع آن‌ها

-	پرداخت کالا در معاملات  
-	تضمین اجرای تعهدات  
-	تضمین پرداخت اقساط وام  
-	استخدام و تضمین حسن انجام کار  

با اینکه امروزه سفته بیشتر به‌عنوان ضمانت استفاده می‌شود، اما همچنان در مواردی مانند پرداخت وام، تضمین حسن انجام کار، مطالبه بدهی و دیگر تعهدات نیز کاربرد دارد.

![نکات کلیدی در تنظیم و استفاده از سفته](./Images/RulesOfPromissoryNote.webp)

### قوانین مهم سفته 

هر زمان که قصد استفاده از سفته را دارید، باید قوانین آن را به‌دقت رعایت کنید تا هم از سوءاستفاده جلوگیری شود و هم اعتبار این سند تجاری حفظ گردد. اگر در استفاده از سفته تازه‌کار هستید و قصد خرید قسطی یا دریافت وام با سفته را دارید، لازم است کاملاً با قوانین و ضوابط آن آشنا شوید تا با اطمینان خاطر عمل کنید.

- **ذکر مشخصات گیرنده:** برای اینکه سفته در وجه شخص معین صادر شود و نه حامل، باید مشخصات کامل گیرنده درج شود.

- **ثبت تاریخ پرداخت:** تاریخ وصول سفته شامل روز، ماه و سال باید به حروف و عدد نوشته شود.

- **نوشتن مبلغ:** مبلغ پرداختی روی سفته باید به‌صورت دقیق و به حروف و عدد قید شود.

- **امضا:** سفته باید با امضا یا مهر صادرکننده همراه باشد؛ در غیر این صورت ادعای طلب رد خواهد شد.

- **امضای ضامن:** اگر شخصی به‌عنوان ضامن پشت سفته را امضا کند، به همان اندازه صادرکننده در پرداخت مسئولیت دارد.

- **سفته در وجه حامل:** در صورتی که سفته در وجه حامل صادر شود، باید در قسمت نام گیرنده عبارت «حامل» درج شود تا قابلیت انتقال داشته باشد.

### چگونه سفته بخریم؟ 

بسیاری از افراد در مورد نحوه دریافت سفته اطلاعات کافی ندارند و با این سوال مواجه می‌شوند: «چگونه می‌توان سفته گرفت؟» برای پاسخ به این سوال، کافی است به شعب بانک ملی یا دکه‌های روزنامه‌فروشی در سطح کشور مراجعه کرده و مبلغ سفته را پرداخت کنید. 

در سال‌های اخیر، تلاش‌هایی برای جلوگیری از فروش سفته در دکه‌های روزنامه‌فروشی انجام شده است، زیرا در برخی موارد، این مکان‌ها سفته‌های تقلبی را به فروش می‌رساندند و مشکلات زیادی ایجاد می‌کردند. بنابراین، بهترین گزینه این است که تا حد ممکن سفته را از شعب بانک ملی تهیه کنید.

### نحوه تنظیم سفته چگونه است؟

عدم رعایت قوانین مربوط به سفته می‌تواند موجب از دست رفتن اعتبار آن شود؛ بنابراین، صادرکننده و دریافت‌کننده باید در هنگام تنظیم آن دقت لازم را داشته باشند. اگر با بخش‌های مهم سفته آشنا نیستید، موارد زیر را در نظر داشته باشید:

- محتویات
- مبلغ
- گیرنده
- تاریخ صدور
- تاریخ پرداخت
- امضای صادرکننده

### حداکثر مبلغ سفته چقدر است؟

در هر برگه سفته، اطلاعات مربوط به حداکثر مبلغ آن قید شده است؛ به عنوان مثال، ممکن است نوشته شود که سفته تا سقف ۳۰۰.۰۰۰.۰۰۰ ریال اعتبار دارد. شما باید مبلغی معادل یا کمتر از این مقدار را در برگه سفته درج کنید. همچنین، برای کاهش احتمال خطا، حتماً مبالغ را به حروف نیز بنویسید.

### تفاوت‌های اصلی چک و سفته

1)	تفاوت صدور چک و سفته به نام خود صادرکننده. 
2)	تفاوت هزینه‌های مربوط به دریافت دسته‌چک و خرید سفته.
3)	چک بیشتر در معاملات و سفته عمدتاً در قراردادها استفاده می‌شود.
4)	چک دارای جنبه کیفری و سفته جنبه حقوقی دارد.  
